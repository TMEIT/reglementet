![](../../logotmeit_hilong.png)

# Reglemente för TraditionsMEsterIT

#### Upprättat 2008-12-08

#### Senast ändrat 2019-04-11

## 1. Allmänt

### 1.1 Namn

Nämndens namn är TraditionsMEsterIT och förkortas TMEIT.

### 1.2 Lydnad

TMEIT lyder under stadgan för Sektionen för Informations- och Nanoteknik vid Tekniska Högskolans Studentkår (THS), nedan kallad sektionen.

### 1.3 Ändamål

TMEIT är varken mer eller mindre än ett klubbmästeri och har som syfte att främja studentikos kultur för medlemmar i sektionen.

### 1.4 Verksamhet

TMEIT skall driva sektionens pub, anordna fester för sina egna medlemmar, sektionens medlemmar samt medlemmar i andra klubbmästerier anslutna till KlubbMästarrådet (KMR).  
Dock ej nödvändigtvis samtidigt eller på samma plats.

TMEITs verksamhet skall följa sektionens styrdokument.

### 1.5 Verksamhetsår

TMEITs verksamhetsår löper från 1 januari till och med 31 december.

### 1.6 Struktur

TMEITs beslutande organ är:  
- Örådet  
- Mästarrådet  
- Marskalkskollegiet  

### 1.7 Tillkännagivande av beslut

Samtliga protokoll från öråd och Mästarråd skall publiceras på TMEITs hemsida, senast fem dagar efter justering.

Publicering skall endast ske av uppgifter som inte är konfidentiella eller behandlar Praos upphöjelse till Marskalk.

Därtill skall ej heller kontonummer publiceras.

## 2. Styrdokument

TMEITs styrdokument består av:  
- TMEITs reglemente  
- Praos checklista

### 2.1 Tolkning av reglementet

Tolkning av reglementet sker i följande ordning:  
- Örådet i första hand  
- Mästarrådet i andra hand  
Därefter gäller den av sektionens stadga definierade tolkningsordningen.

### 2.2 Ändring av reglementet

För att ändra reglementet krävs det att en kvalificerad majoritet (2/3) av de röstberättigade medlemmarna på Örådet röstar för ändringarna på två av varandra följande Öråd.

### 2.3 Ändring av övriga styrdokument

För att ändra TMEITs övriga styrdokument krävs beslut med enkel majoritet (1/2) vid ett Öråd.

### 2.4 Tillgänglighet

#### 2.4.1 Publicering

Samtliga TMEITs gällande styrdokument skall finnas tillgängliga på TMEITs hemsida.

#### 2.4.2 Språk

TraditionsMEsterITs styrdokument skall finnas i sin helhet på både svenska och engelska.  

Vid eventuella tolkningstvister gäller det svenska dokumentets lydelse.

## 3. Medlemmar

### 3.1 Medlemskap

Medlemskap i TMEIT är öppet för alla sektionens medlemmar.  
Undantag kan göras om personen tidigare har orsakat TMEITs eller sektionens varumärke, medlemmar eller egendom skada och sedan dess inte visat tecken på förbättrat beteende.  
Beslut om nekande av ansökan om medlemskap fattas av Mästarrådet.

### 3.1.1 Ansökan om medlemskap

Ansökan om medlemskap görs genom att kontakta någon av Mästarna.  
Efter att kandidaten har lämnat de uppgifter som krävs för TMEITs medlemsregister skall denne placeras som arbetskraft vid första TMEIT-evenemang som passar både kandidaten och TMEIT.  

Därefter betraktas kandidaten som Prao i TMEIT.

### 3.2 Rättigheter

Samtliga TMEITs medlemmar äger rätt:  
**att** närvara med yttranderätt på TMEITs öråd.  
**att** närvara på TMEITs Mästarråd.  
**att** tillgå TMEITs kommunikationskanaler.

Samtliga TMEITs aktiva medlemmar äger rätt:  
**att** närvara med yttrande- och rösträtt på TMEITs öråd.  
**att** i sällskap med fullvärdig medlem representera TMEIT på evenemang.

Samtliga TMEITs fullvärdiga medlemmar äger rätt:  
**att** representera TMEIT på evenemang.  
**att** närvara med yttrande- och rösträtt på TMEITs Marskalkskollegium.  
**att** kandidera till Mästarposterna.  
**att** sola sig i glansen från Praos avund och beundran.

Samtliga TMEITs hedersmedlemmar äger rätt:  
**att** representera TMEIT på evenemang.  
**att** närvara med yttranderätt på TMEITs öråd.  
**att** närvara med yttrande- och rösträtt på TMEITs öråd om denne är medlem i sektionen.  
**att** närvara med yttranderätt på TMEITs Marskalkskollegium.  
**att** närvara med yttrande- och rösträtt på TMEITs Marskalkskollegium om denne är medlem i sektionen.  
**att** vara gamla och vresiga.

### 3.3 Skyldigheter

Samtliga TMEITs medlemmar har som skyldighet:  
**att** rätta sig efter Örådets, Mästarrådets och Marskalkskollegiets beslut.

### 3.4 Fullvärdig medlem, Marskalk

#### 3.4.1 Benämning

TMEITs fullvärdiga medlemmar benämns Marskalkar.

#### 3.4.2 Aktivitetskrav

En Marskalk skall aktiv arbeta på minst ¾ av de arbetstillfällen Marskalkens arbetslag blivit tilldelade.
Marskalken skall snarast besvara kallelser från Mästarna och Arbetslagsledare.
Arbetskravet gäller från den termin som Mästarna anser lämpligast. Detta beslut kan överklagas till örådet.

Marskalkar skall delta och representera TMEIT på minst ett externt event per verksamhetshalvår.
Med externt event menas Marskalkssittning, utlandsresa, mästerskap eller annat event som beslutas av Marskalkskollegiet.

Marskalkar som ej uppfyller aktivitetskraven kan beviljas dispens från Örådet.

#### 3.4.3 Upphöjelse till Marskalk

Mästarna i samråd med Arbetslagsledarna nominerar de Prao som de anser vara lämpliga för upphöjelse till Marskalkar.  
Nominerade Prao skall behandlas på nästkommande Marskalkskollegium.

De kriterier som skall vara uppfyllda är att Prao skall ha:  
- Arbetat på tre event, varav minst ett (1) är en sittning och ett (1) en pub.  
- Varit med på minst två Marskalkssittningar och har förståelse för och följer de rutiner och kutym som är förknippade med dessa. En (1) av sittningarna kan ersättas med ett annat evenemang där Prao har representerat TMEIT. Vilka evenemang som är giltiga ersättare beslutas av Marskalkskollegiet.  
- Visat arbetsvilja, duglighet i TMEITs verksamhet, samt prov på social förmåga.  
- Uppfyllt samtliga punkter i Praos checklista, vilken finns för alla TMEITs aktiva medlemmar att ta del av.

#### 3.4.4 Ytterliggare skyldigheter

Samtliga TMEITs marskalker har som ytterliggare skyldighet:\
**att** delta på sektionsmöten, SM.

### 3.5 Hedersmedlem, Vraq

#### 3.5.1 Benämning

Vraq är hedersmedlemmar i TraditionsMEsterIT.  
En person som nedsänks till Vraq har under sin tid som aktiv visat synnerligen god laganda och arbetsmoral, stöttat övriga medlemmar i TMEIT, och arbetat för TMEITs bästa.  

#### 3.5.2 Arbetskrav

Vraq har inga förpliktelser att arbeta på TMEITs evenemang.

#### 3.5.3 Nedsänkning till Vraq

Medlem som uppfyller nedanstående krav har möjlighet att nedsänkas till Vraq.  

För att nedsänkas till Vraq skall en medlem ha:  
- Varit aktiv marskalk under minst fyra (4) terminer.  
- Under var och en av dessa fyra terminer arbetat *minst* 60 timmar på event i TMEITs regi. Till event räknas pubar och sittningar, ej luncher.  
- Deltagit på *minst* en städdag i Kistan 2.0 per två terminer.  
- Visat prov på god laganda och arbetsmoral.  

I extraordinära fall kan Mästarrådet rekommendera Örådet att ge en medlem dispens från dessa krav.  

Mästare har ej rätt att nedsänkas till Vraq under den mandatperiod de valts för.  

Ansökan om att nedsänkas till Vraq görs genom att kontakta Mästarna, som skall godkänna ansökan under förutsättning att kandidaten uppfyller de krav som reglementet ställer.  
I annat fall avslås ansökan.  

Medlem vars ansökan fått avslag av Mästarrådet har möjlighet att överklaga beslutet till Örådet förutsatt att kravet på att ha varit aktiv Marskalk i minst 4 terminer uppfyllts.  
Örådet genomför alltid omröstning i sådan fråga genom votering med slutna sedlar.  

Vraq ansvarar för att efter att ansökan godkänts av Mästarrådet anordna en nedsänkningsceremoni.  
Mästarna ansvarar för att tillkännage nedsänkningen efter genomförd ceremoni.  

Medlem vars ansökan om att nedsänkas till Vraq godkänts av Mästarna ska fram till nedsänkningsceremonins genomförande fortfarande betraktas som Marskalk.  

För att få räkna sig som aktiv den tid en medlem innehaft förtroendeuppdrag som medför arbetsbefrielse måste denna ha fullgjort uppdragen på ett tillfredsställande sätt.  

#### 3.5.4 Hedersutmärkelse

Vraq som tillfört något extra till TMEIT kan tilldelas en hedersutmärkelse i form av en medalj.

Samtliga TMEITs Marskalkar och Vraq har rätt att nominera ett Vraq för hedersutmärkelse. Marskalkskollegiet ansvarar för att besluta om huruvida denne skall tilldelas hedersutmärkelsen eller ej.

### 3.6 Aktiv medlem

Aktiva medlemmar är de Marskalkar och Prao som är indelade i arbetslag och arbetar på deras arbetslags tilldelade pass, såtillvida de inte diskvalificeras av annat skäl.  

Marskalk som under det föregående verksamhetshalvåret uppfyllt aktivitetskraven, och under innevarande verksamhetshalvår är indelad i ett arbetslag, skall betraktas som aktiv.  

Prao som är indelad i ett arbetslag och som inte redan betraktas som inaktiv i enlighet med §3.7.1 skall betraktas som aktiv.

### 3.7 Inaktiv medlem

#### 3.7.1 Inaktiv Prao

Prao som under det senaste verksamhetshalvåret ej har deltagit i TMEITs verksamhet skall betraktas som inaktiv medlem.

Inaktiv Prao skall tillfrågas om denne önskar att kvarstå som medlem i TMEIT.
Om inte så anses den tillfrågade ha lämnat TMEIT frivilligt.

#### 3.7.2 Inaktiv Marskalk

Mästarrådet skall fatta beslut om Marskalks inaktivitet om denne efter avslutat verksamhetshalvår inte uppfyller §3.4.2.
Undantag tillämpas för Marskalkar som antingen bedriver tillfälliga studier vid annat lärosäte eller har tagit studieuppehåll, med avsikt att återuppta sitt engagemang i TMEIT.

Inaktiv Marskalk betraktas ej som en fullvärdig medlem.

#### 3.7.3 Aktivering av inaktiv medlem

Inaktiv medlem som önskar att åter bli aktiv skall meddela detta till Mästarna som skall placera denne i ett arbetslag.

För att en inaktiv Prao skall betraktas som aktiv måste denna Prao arbeta på en pub eller fest.

För att en inaktiv Marskalk skall betraktas som aktiv måste denne arbeta på pass med maximalt 40 dagars mellanrum.

### 3.8 Uteslutning ur TMEIT

Medlem som har orsakat TMEITs eller sektionens varumärke, medlemmar eller egendom skada eller har stått som inaktiv medlem i mer än ett år skall uteslutas.

Beslut om uteslutande av medlem fattas av Mästarrådet.

## 4. Förtroendevalda poster

### 4.1 Styrelsen, Mästarna

#### 4.1.1 Bemyndigande

Styrelsen är TMEITs verkställande organ.
Den är inför örådet ansvarig för TMEITs verksamhet och företräder TMEIT.

#### 4.1.2 Benämning

Styrelsemedlem benämns Mästare.

#### 4.1.3 Sammansättning

Styrelsen består av: TraditionsMästaren, vice TraditionsMästaren, SkattMästaren, PubMästaren samt SkriptMästaren.

#### 4.1.4 Ansvarsområden

Ansvarar gemensamt för TMEITs verksamhet

Ansvarar för:  
**att** det finns en marknadsföringsplan.  
**att** det finns en verksamhetsplan.  
**att** det finns en budget för verksamhetsåret.  
**att** arbetslagens tilldelade event listas på hemsidan.  
**att** kommande KMR-event listas på hemsidan.
**att** Mästare som befinner sig i Kistan 2.0 under TMEIT-event med arbetargodis måste äta av arbetargodiset vid minst ett tillfälle.


#### 4.1.5 TraditionsMästaren

TraditionsMästaren ansvarar tillsammans med vice TraditionsMästaren för driften av TMEITs verksamhet.  

Ansvarar även tillsammans med vice TraditionsMästaren för:  
**att** representera TMEIT på SSCOs Klubbmästarråd (KMR).  
**att** representera TMEIT på THS Pubråd.  
**att** representera TMEIT på fester och pubar inom KMR.  
**att** Prao integreras i TMEIT.  

TraditionsMästaren ansvarar tillsammans med SkattMästaren för TMEITs ekonomi.  

TraditionsMästaren ansvarar tillsammans med SkattMästaren och PubMästaren för att kassaregistret är korrekt programmerat.

#### 4.1.6 Vice TraditionsMästaren

Vice TraditionsMästaren ansvarar tillsammans med TraditionsMästaren för driften av TMEITs verksamhet.

Vice TraditionsMästaren ansvarar för att sammanställa verksamhetsberättelsen för kalenderåret och andra verksamhetsrelaterade rapporter som sektionen eller myndigheter begär.  

Ansvarar även tillsammans med TraditionsMästaren för:  
**att** representera TMEIT på SSCO:s Klubbmästarråd (KMR).  
**att** representera TMEIT på THS Pubråd.  
**att** representera TMEIT på fester och pubar inom KMR.  
**att** Prao integreras i TMEIT.

#### 4.1.7 SkattMästaren

SkattMästaren ansvarar tillsammans med TraditionsMästaren för TMEITs ekonomi.  

Ansvarar för:  
**att** TMEITs eventuella skulder regleras i utsatt tid.  
**att** TMEITs kunder faktureras.  
**att** kassabok förs kontinuerligt.  
**att** kassaregistret alltid är färdigt att användas inför evenemang.  

SkattMästaren ansvarar tillsammans med TraditionsMästaren och PubMästaren för att kassaregistret är korrekt programmerat.

#### 4.1.8 PubMästaren

PubMästaren ansvarar för inköp av grundutbudet av livsmedel, alkoholhaltiga och alkoholfria drycker, samt sammanställning av åtgång.  

Ansvarar för:  
**att** beställa dryck från leverantör(er).  
**att** alkohol efter behov inhandlas från Systembolaget.  
**att** det är ordning på lagret.  
**att** tillgång och åtgång bokförs och redovisas kontinuerligt.  

PubMästaren ansvarar tillsammans med TraditionsMästaren och SkattMästaren för att kassaregistret är korrekt programmerat.

#### 4.1.9 SkriptMästaren

SkriptMästaren ansvarar för att protokoll och andra viktiga dokument är justerade, inlämnade och publicerade i tid enligt TMEITs reglemente, samt antecknar och bevarar hemligheter.

Ansvarar för:  
**att** mötesprotokoll renskrivs och justeras i tid i enlighet med reglementet.  
**att** TMEITs styrdokument hålls uppdaterade.  
**att** alla styrelsemedlemmar har tillgång till de dokument de behöver.  
**att** alla dokument finns att tillgå som PDF:er.  
**att** det finns tillgång till en centraliserad digital lagringspunkt.

### 4.2 Övriga förtroendevalda poster

#### 4.2.1 Gourmet\*

Ansvarar för den mat som serveras på TMEITs event.  

Är ålagd att arbeta på samtliga TMEITs sittningar och behöver därför ej tilldelas ett arbetslag.  
Huruvida Gourmet\* skall tilldelas ett arbetslag eller ej beslutas av Mästarna i samråd med Gourmet\*.  

Ansvarar för att planera och budgetera mat till alla TMEITs sittningar.

### 4.2.2 Junk\*

Ansvarar för TMEITs trycksaker.

Ansvarar för:  
**att** TMEITs grafiska profil hålls uppdaterad.  
**att** designa och trycka upp affischer i god tid.  
**att** designa och beställa tygmärken i god tid.  
**att** marknadsföringsplanen blir utförd.  

### 4.2.3 Web\*

Ansvarar för TMEITs hemsida.

Ansvarar för:  
**att** TMEITs hemsida och maillistor fungerar.  
**att** hemsidan har de funktioner som Mästarna och TMEIT behöver.  
**att** samordna de av TMEITs medlemmar som är intresserade av att bidra till utvecklings- och underhållsarbetet.

### 4.3 Eventspecifika roller

### 4.3.1 Tillsättning och krav

På varje event skall det finnas en Serveringsansvarig samt en Festansvarig.  
Arbetslagsledaren och vice Arbetslagsledaren bör i första hand axla rollerna som serverings- och/eller festansvarig på de event som deras arbetslag tilldelats.  
På övriga event är det upp till mästarna att utse serverings- respektive festansvarig.  

Det är de serverings-/festansvariga som ansvarar för att inga obehöriga vistas i lokalen under ett event.  

På större event, t.ex. sittningar, bör en person inte vara både serverings- och festansvarig samtidigt.  
På mindre event, t.ex. de regelbundna pubarna, kan en person vara både serverings- och festansvarig.

### 4.3.1 Serveringsansvarig

Den som är serveringsansvarig bär det huvudsakliga ansvaret för tillsyn av serveringen, i enlighet med kap 9 §18 i den svenska alkohollagen (Alkohollag - SFS 2010:1622).

Ansvarar för:  
**att** THS respektive sektionens alkoholpolicies samt svensk alkohollagstiftning följs.  
**att** personalliggaren fylls i av samtliga arbetare.  
**att** informera sina medarbetare om de lagar och regler som gäller vid alkoholservering.

Det är endast tillåtet att vara serveringsansvarig om man är minst 20 år gammal, har genomfört KTH/THS STAD-utbildning med godkänt resultat, och har skrivits in som serveringsansvarig på sektionens serveringstillstånd.

### 4.3.2 Festansvarig

Den som är festansvarig ska ha god kännedom om lokalen/platsen för arrangemanget, THS, sektionens och KTH:s larmorganisation.

Ansvarar för:  
**att** KTHs festregler och Svensk lag följs.  
**att** KTHs blankett för Systematiskt BrandskyddsArbete (SBA) är korrekt ifylld.  
**att** THS och sektionens alkoholpolicies följs.  
**att** informera sina medarbetare om de regler som gäller.

Det är endast tillåtet att vara festansvarig om man genomfört KTH/THS FEST-utbildning.

## 5. Möten

### 5.1 Nämndmöte, Öråd

#### 5.1.1 Allmänt

Nämndmötet benämns Örådet och är TMEITs högsta beslutande organ.

#### 5.1.2 Beslutsmässighet

Örådet är beslutsmässigt om minst tolv (12) röstberättigade medlemmar eller 1/2 av alla röstberättigade medlemmar är närvarande.

#### 5.1.3 Ombud

Röstning genom ombud eller fullmakt är inte tillåtet.

#### 5.1.4 Kallelse

TraditionsMästaren ansvarar för att kallelse till örådet går ut till alla medlemmar via e-post, minst fem (5) dagar innan mötet.  
Med kallelsen skall en preliminär dagordning bifogas.

#### 5.1.5 Mötesposter

I början av örådet skall Mötesordförande, Mötessekreterare samt två justerare och tillika rösträknare väljas.

#### 5.1.6 Protokoll

Protokollet skall vara sammanställt av mötessekreteraren senast tio (10) dagar efter örådet.

#### 5.1.7 Justering

Protokollet ska justeras av de utsedda justeringspersonerna senast tio (10) dagar efter örådet.

#### 5.1.8 Hattbärande

Under mötet ska mötesordförande bära pirathatt.

### 5.2 Marskalkskollegium

#### 5.2.1 Allmänt

Varje verksamhetshalvår skall Marskalkskollegium hållas.  
Kollegiets syfte är att besluta vilka av TMEITs Prao som skall upphöjas till Marskalk och vilka av de Vraq som nominerats för hedersutmärkelse skall tilldelas sådan.

#### 5.2.2 Beslutsmässighet

Marskalkskollegiet är beslutsmässigt om minst tio (10) Marskalkar eller 1/2 av Marskalkarna är närvarande.

#### 5.2.3 Ombud

Röstning genom ombud eller fullmakt är inte tillåtet.

#### 5.2.4 Kallelse

TraditionsMästaren ansvarar för att kallelse till Marskalkskollegiet skickas via e-post till alla medlemmar med närvarorätt minst fem dagar innan mötet.  
Med kallelsen skall en dagordning bifogas där det framkommer vilka Prao som är nominerade för upphöjelse till Marskalkar.

#### 5.2.5 Yppandeförbud

De beslut som fattas är hemliga fram till och med efterföljande insup.  
Protokoll från Marskalkskollegium får inte publiceras på internet eller spridas på annat sätt.

#### 5.2.6 Beslut

Beslut att välja Prao för upphöjelse till Marskalk fattas med kvalificerad majoritet (2/3).  
Detsamma gäller beslut om hedersutmärkelse.

#### 5.2.7 Verkställande av beslut

Inom en månad efter Marskalkskollegium skall Mästarna anordna en ceremoniell internsittning som benämns Insup.
Till Insupen skall de prao som har blivit utvalda för upphöjelse till Marskalkar inbjudas, tillsammans med TMEITs Marskalkar och Vraq.  
Under Insupen kan upphöjelse från Prao till Marskalk ske.  

Prao som av giltig anledning missat sitt Insup kan bli upphöjd vid ett av Mästarna arrangerat mindre, ceremoniellt, event. 
TMEITs Marskalkar och Vraq behöver ej närvara vid en sådan ceremoni.  
Vad som anses vara en giltig anledning beslutas av Mästarna.  

Prao som upphöjs vid en sådan ceremoni har rätt att delta som Prao på nästkommande Insup, utan att dennes Marskalksstatus ändras.  

#### 5.2.8 Mötesposter, protokoll och justering

De vid Öråd gällande villkoren för mötesposter samt tidsgränserna för sammanställande och justering av protokoll gäller även Marskalkskollegium.

### 5.3 Styrelsemöte, Mästarråd

#### 5.3.1 Allmänt

Minst fyra gånger per verksamhetshalvår skall Mästarna sammanträda i ett styrelsemöte, vilket benämns Mästarråd.

#### 5.3.2 Beslutsmässighet

Mästarrådet är beslutsmässigt om 3 av 5 Mästare är närvarande.

#### 5.3.3 Rösträtt

Endast Mästarna har rösträtt.

#### 5.3.4 Kallelse

TraditionsMästaren eller vice TraditionsMästaren kallar till ett Mästarråd.
Kallelsen skall vara alla Mästarna tillhanda minst fem dagar innan Mästarrådet och skall innehålla en preliminär dagordning.

TraditionsMästaren äger rätt att vid brådskande ärenden frångå ovanstående krav.  
Att så skett skall antecknas i protokollet, tillsammans med en motivering.

#### 5.3.5 Mötesposter

I början av Mästarrådet skall en mötesordförande samt en mötessekreterare väljas.

#### 5.3.6 Protokoll

Protokollet skall vara sammanställt av Mötessekreteraren senast tio (10) dagar efter Mästarrådet.

#### 5.3.7 Justering

Protokollet skall justeras av Mötesordföranden tillsammans med Mötessekreteraren senast tio (10) dagar efter Mästarrådet.

##### 5.3.8 Granskning av aktivitetskrav

Mästarrådet skall i början av varje verksamhetshalvår granska vilka medlemmar som stått som inaktiva Marskalkar längre än vad som anges i §3.7 och därefter utesluta dessa ur TMEIT enligt §3.8.

Mästarrådet skall fatta beslut om att temporärt betrakta en Marskalk som icke fullvärdig medlem om denne har brutit mot de krav som ställs för att upphöjas till Marskalk under §3.4.3, eller Marskalks skyldigheter under §3.3.

## 6. Val

### 6.1 Valmöte

Mästare och övriga ansvarsposter för kommande verksamhetsår väljs under det sista planerade örådet innan sektionens valmöte.  

Val sker i första hand genom acklamation, därefter votering genom handuppräckning, eller om så yrkas på: urnval.  

För att välja en kandidat krävs enkel majoritet (1/2).

### 6.2 Val av Mästare

Avgående Mästare skall nominera varsin kandidat till sin efterträdare.

Samtliga fullvärdiga medlemmar äger rätt att nominera kandidater till Mästarposterna.

Alla kandidater skall vara väl insatta i verksamheten samt förväntningarna på dem i deras eventuella roll som Mästare.

En Marskalk får enbart inneha en styrelsepost åt gången.

Sektionens sektionsmöte genomför godkännande av TraditionsMästaren och vice TradtionsMästaren, vilka TMEIT har valt på Örådet.

### 6.3 Val av ansvarsposter

Det står samtliga TMEITs aktiva medlemmar fritt att kandidera till Gourmet\*, Junk\*, och Webb\*-posterna.  
En medlem får enbart inneha en ansvarspost åt gången.  

### 6.4 Entledigande

En utav örådet vald funktionär som önskar avsäga sig sitt uppdrag hemställer om detta till mästarna vilken entledigar denne på nästkommande mästarråd.  
Fyllnadsval skall därefter hållas på nästkommande öråd.

En utav örådet vald funktionär kan entledigas av öråd som tagit ställning till motion eller proposition innehållande hemställan om entledigande och motivering.  
Sådant beslut fattas med kvalificerad majoritet (2/3).

### 6.5 Korrekt överlämnande

Gäller samtliga ansvarsposter och innebär att efterträdaren i god tid får all den information och hjälp denne behöver för att så snabbt som möjligt komma igång med sina uppgifter.  
Samt att företrädaren finns tillgänglig som stöd så länge det finns behov.

## 7. Arbetslag

### 7.1 Syfte

Arbetslagen har som syfte att göra TMEITs medlemmar direkt delaktiga i verksamheten och att tydliggöra det gemensama ansvar medlemmarna har.

### 7.2 Omfattning

Samtliga TMEITs aktiva Marskalkar och Prao är indelade i arbetslag.  

Arbetslagen turas om att ansvara för TMEITs pubar och sittningar.
De används främst vid regelbunden verksamhet som pubar och sittningar.  
Arbetslagen kan vid speciella tillfällen, t.ex. företagsevent eller pubrundor, ersättas av en av Mästarna sammansatt eventspecifik grupp.  

### 7.3 Sammansättning och namn

Arbetslagen ombildas varje termin, då de sätts samman och namnges av Mästarna.  
Arbetslagen namnges efter det grekiska alfabetets bokstäver.

### 7.4 Fördelning av event

Mästarna ansvarar för att vid början av varje termin fördela terminens planerade event mellan arbetslagen.  
Arbetslagen kan i samråd med Mästarna byta ansvar för event, förutsatt att så sker i god tid.

### 7.5 Arbetslagsledare

Varje arbetslag har en arbetslagsledare samt en vice arbetslagsledare.  
Dessa utses av Mästarna och har till uppgift att agera kontaktperson, sammankallande och eventansvariga.

Arbetslagsledaren och dennes vice ansvarar tillsammans för:  
**att** kalla till arbetslagets event.  
**att** kommunikationen inom arbetslaget fungerar.  
**att** arbetslaget håller regelbundna planeringsmöten inför sina tilldelade event.  
**att** arbetslagets tilldelade event genomförs.  
**att** de tilldelade eventen har tillräckligt med personal.  
**att** serverings- och festansvarig för varje tilldelat event finns.  
**att** samtliga inköp till event kvittorapporteras.  
**att** dagskassan är räknad och rapporterad i samband med event.  
**att** informera sina medarbetare om de regler som gäller.  
**att** arbetslagets Prao får möjligheten att uppfylla de ställda kunskaps- och arbetskraven.  
**att** informera Mästarna om någon arbetslagets Marskalkar borde ses som inaktiv.
